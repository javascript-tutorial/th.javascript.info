# บทนำสู่ JavaScript

มาดูกันว่า JavaScript มีลักษณะพิเศษอะไรบ้าง เราสามารถทำอะไรได้ด้วยภาษานี้ และมันเข้ากันได้ดีกับเทคโนโลยีใดบ้าง

## JavaScript คืออะไร?

*JavaScript* ถูกสร้างขึ้นเพื่อ "ทำให้เว็บเพจมีชีวิตชีวา"

โปรแกรมที่เขียนด้วยภาษานี้เรียกว่า *สคริปต์* ซึ่งสามารถแทรกลงในโค้ด HTML ของเว็บเพจได้โดยตรง และทำงานโดยอัตโนมัติเมื่อเพจนั้นโหลดขึ้นมา

สคริปต์จะถูกเตรียมและประมวลผลในรูปแบบข้อความธรรมดา ไม่จำเป็นต้องมีขั้นตอนการเตรียมหรือคอมไพล์พิเศษใดๆ ก่อนการทำงาน 

ในแง่นี้ JavaScript แตกต่างจากภาษา [Java](https://en.wikipedia.org/wiki/Java_(programming_language)) อย่างชัดเจน

```smart header="ทำไมถึงมีชื่อว่า <u>Java</u>Script?"
เมื่อ JavaScript ถูกสร้างขึ้นในยุคแรก มันมีชื่อว่า "LiveScript" แต่เนื่องจากในขณะนั้น Java กำลังได้รับความนิยมอย่างสูง จึงมีการตัดสินใจว่าการนำเสนอภาษาใหม่นี้ในฐานะ "น้องชาย" ของ Java จะช่วยให้เป็นที่สนใจมากขึ้น

แต่เมื่อมันค่อยๆ พัฒนาไป ในที่สุด JavaScript ก็กลายเป็นภาษาที่มีเอกลักษณ์เฉพาะตัวอย่างสมบูรณ์ มีมาตรฐานของตัวเองที่เรียกว่า [ECMAScript](http://en.wikipedia.org/wiki/ECMAScript) และปัจจุบันไม่มีความเกี่ยวข้องใดๆ กับ Java อีกต่อไป
```

ในยุคปัจจุบัน JavaScript สามารถทำงานได้ไม่เพียงแค่ในเบราว์เซอร์ แต่ยังรันได้บนเซิร์ฟเวอร์หรืออุปกรณ์ใดๆ ที่มีโปรแกรมพิเศษที่เรียกว่า [the JavaScript engine](https://en.wikipedia.org/wiki/JavaScript_engine)

เบราว์เซอร์แต่ละตัวมี engine ของตัวเองฝังอยู่ในตัว บางครั้งเรียกว่า "JavaScript virtual machine"

Engine แต่ละตัวมีชื่อเรียก (codename) ที่แตกต่างกัน เช่น:

- [V8](https://en.wikipedia.org/wiki/V8_(JavaScript_engine)) -- ใน Chrome, Opera และ Edge
- [SpiderMonkey](https://en.wikipedia.org/wiki/SpiderMonkey) -- ใน Firefox
- ...มีชื่อเรียกอื่นๆ อีก เช่น "Chakra" ใน IE, "JavaScriptCore", "Nitro" และ "SquirrelFish" ใน Safari เป็นต้น

จำคำศัพท์เหล่านี้ไว้จะเป็นประโยชน์ เพราะมักจะถูกกล่าวถึงในบทความสำหรับนักพัฒนาบ่อยๆ เราก็จะใช้มันเช่นกัน ตัวอย่างเช่น ถ้ามีการพูดว่า "ฟีเจอร์ X รองรับโดย V8" ซึ่งหมายความว่ามันน่าจะทำงานได้ใน Chrome, Opera และ Edge

```smart header="engine ทำงานอย่างไร?"

Engine มีกระบวนการทำงานที่ค่อนข้างซับซ้อน แต่พื้นฐานแล้วไม่ยาก

1. Engine (ที่ฝังมากับเบราว์เซอร์) อ่าน ("parse") สคริปต์
2. แล้วแปลง ("compile") สคริปต์ให้เป็นภาษาเครื่อง
3. จากนั้นก็รันโค้ดภาษาเครื่องได้อย่างรวดเร็ว

Engine จะใช้เทคนิคการปรับแต่งในทุกขั้นตอน มันจะติดตามข้อมูลของสคริปต์ที่ผ่านการคอมไพล์แล้ว วิเคราะห์การไหลของข้อมูล และใช้ข้อมูลที่ได้จากการวิเคราะห์นั้นมาปรับแต่งรหัสภาษาเครื่องให้ดีขึ้นไปอีก 
```

## JavaScript ในเบราว์เซอร์ทำอะไรได้บ้าง?

JavaScript สมัยใหม่เป็นภาษาโปรแกรมที่ "ปลอดภัย" มันไม่สามารถเข้าถึงระดับล่างของหน่วยความจำหรือซีพียูได้โดยตรง เพราะถูกออกแบบมาเพื่อใช้งานในเบราว์เซอร์ที่ไม่จำเป็นต้องใช้ฟีเจอร์เหล่านั้น

ความสามารถของ JavaScript นั้นขึ้นอยู่กับสภาพแวดล้อมที่มันทำงานอยู่เป็นอย่างมาก เช่น [Node.js](https://wikipedia.org/wiki/Node.js) ช่วยเสริมความสามารถให้ JavaScript สามารถอ่านหรือเขียนแฟ้มใดๆ ก็ได้ ส่งคำขอผ่านเน็ตเวิร์ค เป็นต้น

ส่วน JavaScript ในเบราว์เซอร์นั้น สามารถทำอะไรก็ตามที่เกี่ยวข้องกับการจัดการเว็บเพจ การโต้ตอบกับผู้ใช้ และเว็บเซิร์ฟเวอร์

ตัวอย่างเช่น JavaScript ในเบราว์เซอร์สามารถ:

- เพิ่ม HTML ใหม่ลงในหน้าเว็บ เปลี่ยนแปลงเนื้อหาที่มีอยู่ แก้ไขรูปแบบ (style) ของหน้าเว็บ
- ตอบสนองต่อการกระทำของผู้ใช้ เช่นการคลิกเมาส์ การเลื่อนเคอร์เซอร์ และการกดปุ่ม
- ส่งคำขอไปยังเซิร์ฟเวอร์ผ่านเครือข่าย ดาวน์โหลดและอัปโหลดไฟล์ (เรียกกันว่า [AJAX](https://en.wikipedia.org/wiki/Ajax_(programming)) และ [COMET](https://en.wikipedia.org/wiki/Comet_(programming)))
- รับและตั้งค่าคุกกี้ ถามคำถามผู้ใช้ แสดงข้อความ
- จำข้อมูลฝั่งไคลเอนต์ ("local storage")

## JavaScript ในเบราว์เซอร์ทำอะไรไม่ได้บ้าง? 

ความสามารถของ JavaScript ในเบราว์เซอร์มีข้อจำกัดเพื่อความปลอดภัยของผู้ใช้ มีจุดประสงค์เพื่อป้องกันหน้าเว็บที่ไม่น่าไว้วางใจจากการเข้าถึงข้อมูลส่วนตัว หรือทำให้ข้อมูลของผู้ใช้เสียหาย

ตัวอย่างของข้อจำกัดเหล่านั้น ได้แก่:

- JavaScript ในหน้าเว็บไม่สามารถอ่าน/เขียน/คัดลอกไฟล์ในฮาร์ดดิสก์ หรือเรียกใช้โปรแกรมอื่นๆ ได้โดยตรง มันไม่มีสิทธิ์เข้าถึงฟังก์ชันระบบของระบบปฏิบัติการเองโดยตรง

    เบราว์เซอร์รุ่นใหม่ๆ อนุญาตให้มันทำงานกับไฟล์ได้บ้าง แต่การเข้าถึงนั้นจะถูกจำกัดมากและต้องได้รับการยินยอมจากผู้ใช้ เช่นการ "ลาก" ไฟล์ลงในหน้าเว็บ หรือเลือกผ่านแท็ก `<input>`

    มีวิธีโต้ตอบกับกล้อง ไมโครโฟน และอุปกรณ์อื่นๆ ได้ แต่ต้องได้รับอนุญาตอย่างชัดเจนจากผู้ใช้เสมอ เพราะฉะนั้นหน้าเว็บที่ใช้ JavaScript จะไม่สามารถเปิดเว็บแคมแอบดูโดยไม่ให้ผู้ใช้สังเกตเห็นและส่งข้อมูลไปยัง [NSA](https://en.wikipedia.org/wiki/National_Security_Agency) ได้ 
- แท็บ/วินโดว์ที่แตกต่างกันโดยปกติแล้วไม่รู้จักกัน แม้ในบางครั้งที่อาจทำได้ เช่นเมื่อหน้าต่างหนึ่งใช้ JavaScript เปิดหน้าต่างอื่นขึ้นมา แต่แม้ในกรณีนี้ JavaScript จากหน้าหนึ่งก็ไม่สามารถเข้าถึงหน้าอื่นได้หาก URL ของหน้านั้นมาจากโดเมน โปรโตคอล หรือพอร์ตที่ต่างกัน เรียกว่า "Same Origin Policy"

    สิ่งนี้จำเป็นต้องทำเพื่อให้มีการยินยอมและทำความเข้าใจ *ระหว่างหน้าเว็บทั้งสองฝ่าย* ในการแลกเปลี่ยนข้อมูล และต้องใช้โค้ด JavaScript พิเศษเพื่อจัดการเรื่องนี้ เราจะกล่าวถึงเรื่องนี้ในบทเรียนข้างหน้า

    ข้อจำกัดนี้ก็เพื่อความปลอดภัยของผู้ใช้ด้วยเช่นกัน ไม่ควรให้หน้า `http://anysite.com` ที่เปิดอยู่ในแท็บหนึ่ง สามารถเข้าถึง URL `http://gmail.com` ในอีกแท็บของเบราว์เซอร์ ซึ่งอาจจะขโมยข้อมูลจากที่นั่นไปได้
- JavaScript ติดต่อสื่อสารกับเซิร์ฟเวอร์ที่หน้านั้นมาจากได้โดยง่าย แต่ความสามารถในการรับข้อมูลจากโดเมนหรือไซต์อื่นๆ นั้นถูกจำกัด เป็นไปได้แต่ต้องมีข้อตกลงชัดเจนจากเซิร์ฟเวอร์ปลายทาง (แสดงด้วย HTTP header) เป็นข้อจำกัดทางความปลอดภัยอีกเช่นกัน

![](limitations.svg)

ข้อจำกัดเหล่านี้ไม่มีการบังคับใช้เลยหาก JavaScript ทำงานนอกเบราว์เซอร์ เช่นบนเซิร์ฟเวอร์ สำหรับเบราว์เซอร์สมัยใหม่ก็อนุญาตให้ปลั๊กอิน/ส่วนขยายขอสิทธิ์เพิ่มเติมได้

## อะไรที่ทำให้ JavaScript โดดเด่นเป็นเอกลักษณ์?

JavaScript มีอย่างน้อย *3 คุณสมบัติ* ที่โดดเด่น:

```compare
+ ผสานเข้ากับ HTML/CSS ได้อย่างลงตัว
+ ทำสิ่งง่ายๆ ได้อย่างง่ายดาย  
+ รองรับโดยเบราว์เซอร์หลักทั้งหมด และเปิดใช้งานเป็นค่าเริ่มต้น
```

JavaScript เป็นเทคโนโลยีเบราว์เซอร์เพียงอย่างเดียวที่รวมทั้ง 3 คุณสมบัตินี้เข้าด้วยกัน

ด้วยคุณสมบัติเฉพาะตัวเหล่านี้ ทำให้ JavaScript กลายเป็นเครื่องมือที่ได้รับความนิยมอย่างกว้างขวางในการสร้างส่วนติดต่อผู้ใช้บนเบราว์เซอร์

อย่างไรก็ตาม ปัจจุบัน JavaScript ยังสามารถใช้สร้างเซิร์ฟเวอร์ แอปพลิเคชันมือถือ และอื่นๆ ได้อีกด้วย

## ภาษาที่ถูก "transpile" เป็น JavaScript

ไวยากรณ์ของ JavaScript อาจไม่ตอบโจทย์ความต้องการของทุกคน แต่ละคนต้องการฟีเจอร์ที่แตกต่างกันไป

ซึ่งเป็นเรื่องที่เข้าใจได้ เพราะแต่ละโปรเจกต์และความต้องการของแต่ละคนมีความแตกต่างกัน

ดังนั้น จึงมีภาษาโปรแกรมใหม่ๆ เกิดขึ้นมากมายในช่วงไม่นานมานี้ โดยภาษาเหล่านี้จะถูก *transpile* (แปลง) เป็น JavaScript ก่อนที่จะทำงานในเบราว์เซอร์

เครื่องมือสมัยใหม่ทำให้ขั้นตอนการ transpile เป็นไปได้อย่างรวดเร็วและโปร่งใส ทำให้นักพัฒนาสามารถเขียนโค้ดด้วยภาษาอื่น แล้วแปลงเป็น JavaScript โดยอัตโนมัติเบื้องหลังได้

ตัวอย่างของภาษาเหล่านั้น ได้แก่:

- [CoffeeScript](https://coffeescript.org/) เป็น "syntactic sugar" สำหรับ JavaScript โดยนำเสนอไวยากรณ์ที่กระชับกว่า ช่วยให้เราเขียนโค้ดได้ชัดเจนและถูกต้องมากขึ้น เป็นที่นิยมในหมู่นักพัฒนา Ruby
- [TypeScript](https://www.typescriptlang.org/) เน้นการเพิ่ม "strict data typing" เพื่อให้การพัฒนาและดูแลระบบที่ซับซ้อนง่ายขึ้น พัฒนาโดย Microsoft 
- [Flow](https://flow.org/) ก็เพิ่ม data typing เช่นกัน แต่ในรูปแบบที่แตกต่างออกไป พัฒนาโดย Facebook
- [Dart](https://www.dartlang.org/) เป็นภาษาแยกต่างหากที่มี engine เป็นของตัวเอง สามารถทำงานในสภาพแวดล้อมที่ไม่ใช่เบราว์เซอร์ได้ (เช่น แอปมือถือ) และยังสามารถ transpile เป็น JavaScript ได้ พัฒนาโดย Google
- [Brython](https://brython.info/) เป็น transpiler ที่แปลง Python เป็น JavaScript ทำให้สามารถเขียนแอปด้วย Python บริสุทธิ์ได้โดยไม่ต้องใช้ JavaScript  
- [Kotlin](https://kotlinlang.org/docs/reference/js-overview.html) เป็นภาษาโปรแกรมสมัยใหม่ที่กระชับและปลอดภัย สามารถกำหนดเป้าหมายไปที่เบราว์เซอร์หรือ Node ได้

มีภาษาอื่นๆ อีกมากมาย แม้จะใช้ภาษาเหล่านี้ก็จริง แต่การศึกษา JavaScript เองก็ยังมีความจำเป็น เพื่อให้เข้าใจอย่างถ่องแท้ว่ากำลังทำอะไรอยู่

## สรุป

- JavaScript ถูกสร้างขึ้นมาเพื่อใช้เป็นภาษาสำหรับเบราว์เซอร์โดยเฉพาะ แต่ปัจจุบันก็ถูกนำไปใช้ในสภาพแวดล้อมอื่นๆ มากมาย
- ในปัจจุบัน JavaScript มีบทบาทสำคัญในฐานะภาษาเบราว์เซอร์ที่ได้รับการยอมรับอย่างกว้างขวางที่สุด โดยสามารถทำงานร่วมกับ HTML/CSS ได้อย่างลงตัว  
- มีภาษาอีกหลายภาษาที่ถูก "transpile" เป็น JavaScript และมีฟีเจอร์เสริมบางอย่าง แนะนำให้ลองศึกษาคร่าวๆ หลังจากที่เชี่ยวชาญ JavaScript แล้ว
